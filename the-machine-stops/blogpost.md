---
title: Stroj se zastaví
author: marbu
lang: cs-CZ
rights: cc by-sa 4.0
...

Opět jsem narazil na sci-fi povídku, jejíž autor dokázal v jistém smyslu
odhadnout dopady možností rozvoje techniky na svou dobu překvapivě
dobře. A i když povídka letos slaví 110 let od svého prvního vydání a její
autor si vlastně nedovedl výpočetní techniku vůbec představit, místy svádí
čtenáře ke srovnávání s možnostmi současného internetu.

<!--break-->

Povídku [The Machine Stops](https://en.wikipedia.org/wiki/The_Machine_Stops)
napsal [E. M. Forster](https://en.wikipedia.org/wiki/E._M._Forster) a poprvé
vyšla v roce 1909. V češtině se objevila jako
[Stroj se zastaví](https://www.databazeknih.cz/povidky/stroj-se-zastavi-12077)
v překladu
[Jiřího Jandy](https://www.databazeknih.cz/prekladatele/jiri-janda-1692) až v
roce 2011 v rámci české edice sbírky
[Síň slávy II B](https://www.legie.info/kniha/13291-ben-bova-sin-slavy-mistru-sf-ii-b),
která původně vyšla v roce 1973 jako [The Science Fiction Hall of Fame, Volume
Two](https://en.wikipedia.org/wiki/The_Science_Fiction_Hall_of_Fame,_Volume_Two).

Dobu kdy autor povídku psal jsem si osobně vždy představoval jako éru rychlého
vědeckotechnického pokroku a z toho plynoucího techno-optimismu.
Mimo jiné již postupně rostla a zdokonalovala se telefonní síť (byť stále
poměrně v plenkách), o první lety se pokoušely stále praktičtější
[vzducholodě](https://cs.wikipedia.org/wiki/Vzducholo%C4%8F#P%C5%99ed_1._sv%C4%9Btovou_v%C3%A1lkou)
i [letadla težší než vzduch](https://en.wikipedia.org/wiki/Wright_brothers#Adding_power)
A i když programovatelné počítače tehdy ještě neexistovali,
[tabulátory pracující s děrnými
štítky](https://en.wikipedia.org/wiki/Tabulating_machine) už [výrazně
usnadňovali hromadné zpracování
dat](https://www.root.cz/clanky/derne-stitky-a-holocaust-1/).
Na druhou stranu v roce 1909 stále nebylo v provozu veřejné rozhlasové vysílání
ani civilní letecká doprava.
A do první světové války, která technologický
pokrok popožene ale optimismus stejnou měrou zchladí, zbývalo ještě necelých 5
let.

Navzdory tomu všemu (nebo možná právě proto?) povídka popisuje z našeho pohledu
šílenou dystopii, kde lidé žijí více méně fyzicky odloučení jeden od
druhého a kde veškerou komunikaci a většinu lidských potřeb zajišťují stroje.

Nechci tu příliš spoilerovat ani zabřednout do filosoficko-sociologických úvah
nad hlavní poselstvím povídky. Forster si rozhodně nekladl za cíl předpovědět
konkrétní směry technologického pokroku.
Nicméně zastavil bych se u několika myšlenek a představ, které mě v povídce
zaujaly.

Např. hned popis letecké dopravy je poměrně odvážný i z dnešního
pohledu, pokud tedy odhlédneme od faktu, že se v budoucnosti stále
používají vzducholodě :-) Autor si v době, kdy letecká doprava dělala teprve
první krůčky představuje svět, kde systém civilní mezinárodní letecké dopravy
dávno dosáhl plné automatizace a obrovské přepravní kapacity, ale jako relikt
minulosti ho už téměř nikdo nepoužívá, protože lidé dávají přednost
virtuální komunikaci zprostředkovanou stroji.

Když si čtete povídku dnešníma očima, neubráníte se srovnávání s dnešními
možnostmi např. při popisu videohovorů, "on-line" přednášek, přehrávání hudby,
počtu známých resp. "přátel" udávaného v tisících nebo vyřizování "nepřečtených
zpráv".
Bylo by ale odvážné tvrdit, že Forster předpovídá dnešní internet.
Spíš se snaží popsat svět, kde závislost člověka na stroji je hnána z jeho
pohledu do absurdních rozměrů, a domyslet některé možné důsledky toho všeho.

V povídce se k tomu přidává složitost samotné technologie, které už lidé
vlastně nerozumí aniž by si to byli ochotní přiznat. To vede k autora k úvaze,
že vývoj lidstva je vlastně nahrazen vývojem stroje, který nad ním převzal
moc. Forster nicméně přímo o umělé inteligenci nepíše, a zajímá ho spíše
výsledná bezmoc člověka.

V jistých momentech může prostředí povídky v určitém detailu připomínat svět z
filmu [THX 1138](https://en.wikipedia.org/wiki/THX_1138),
[Brazil](https://en.wikipedia.org/wiki/Brazil_(1985_film)) nebo
[Matrix](https://en.wikipedia.org/wiki/The_Matrix). Ale jsou to drobnosti nebo
naopak obecné myšlenky, těžko hledat přímý vztah těchto filmů k povídce. Na
druhou stranu to ilustruje určitou nadčasovost povídky. Kdyby někdo nahradil
konkrétní technologické představy přelomu 19. a 20. století těmi dnešními,
stále by mohla takto přepracovaná vyjít i dnes.

## Reference

Text povídky v angličtině:

* [The Machine Stops by E. M. Forster](http://www.feedbooks.com/book/2073/the-machine-stops)
  v epub formátu ke stažení
* [The Machine Stops](https://en.wikisource.org/wiki/The_Machine_Stops)
  na wikisource.org

Pro český překlad je třeba sáhnout po knize [Síň slávy II
B](https://www.legie.info/kniha/13291-ben-bova-sin-slavy-mistru-sf-ii-b).
Zalinkovat tu ale můžu aspoň článek [100 let od Zastavení
Stroje](https://clanky.rvp.cz/clanek/s/Z/10857/100-LET-OD-ZASTAVENI-STROJE.html/),
kde najdete krátkou ukázku z textu povídky.
