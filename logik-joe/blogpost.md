Znovu jsem si po dlouhé době přečetl sci-fi povídku *Logik Joe* a vzpomněl jsem
si při tom na [Bystroushaakův zápisek
Budoucnost](http://www.abclinuxu.cz/blog/bystroushaak/2016/12/budoucnost).
Nechci teď s ním nějak polemizovat, ale píšu to tu proto, že tato povídka je
přesně případ té vzácné výjimky, kdy si autor dokázal extrapolovat vývoj
výpočetní techniky překvapivě dobře.

<!--break-->

Povídku [A Logic Named Joe](https://en.wikipedia.org/wiki/A_Logic_Named_Joe),
jak se v originále jmenuje, napsal Murray Leinster a poprvé vyšla v
roce 1946 (ano, to není překlep). V češtině pak roku 1988 jako [Logik
Joe](http://www.legie.info/povidka/347-logik-joe) ve sbírce Roboti a
androidi v překladu [Jindřicha
Smékala](http://www.fandom.cz/index.php/osobnosti-fandomu/192-ing-jindich-smekal).

Jen pro připomenutí, ve zmiňovaném roce 1946 byl uveden do provozu
[ENIAC](https://en.wikipedia.org/wiki/ENIAC) a málo kdo by si dnes z hlavy
dokázal vzpomenout na *nějaký další* příklad počítače z té doby, pokud není
nadšenec do historie výpočetní techniky (což je ale dáno z části tím, že jiné
počítače byly nějakou dobu vzhledem ke svému vojenskému nasazení tajné, viz.
např. starší [Colossus](https://en.wikipedia.org/wiki/Colossus_computer)).

A přitom Murray Leinster si dokázal více méně představit něco jako osobní
počítač (které jsou ve světě jeho povídky všudypřítomné, používané jak pro ryze
pracovní účely, tak v domácnostech), globální počítačovou síť, klient server
architekturu a datová centra, on-line služby, vyhledávač, ... a to včetně
některých problémů, které z toho všeho plynou. Nechci tu být moc konkrétní,
povídka je to vtipná a krátká (nečekejte nějakou složitou zápletku nebo
hlubokou úvahu), a tak nechci moc spoilerovat (všechno co jsem zatím napsal je
zřejmé už ze samotného začátku povídky).

Pokud si to navíc čtete dnešníma očima, nemůžete se ubránit některým analogiím
s tím, co je dnes běžné, aniž by se autor snažil něco takového naznačit -
pochopitelně. Stejně tak Google neexistoval v době, když jsem tu povídku četl
kdysi na základní škole já, aniž bych měl přímou zkušenost používáním
internetu. Takže se mi dnes na ní zdá nejzajímavější to, co mi buď tenkrát
vůbec nedocházelo nebo jsem nepovažoval až za tak zajímavé. Nutné ovšem dodat,
že tenkrát jsem nijak nezkoumal jak je ta povídka stará.

Dál může být z dnešního pohledu zajímavé, jak si autor představoval
cenzuru nebo otevřenost na síti, ale jak jsem psal už výše, tohle asi nebyl
jeho hlavní cíl.

Pokud vás to zaujalo, [originální anglickou
verzi](http://www.baen.com/chapters/W200506/0743499107___2.htm) si můžete
přečíst hned, ale český překlad se mi na webu přímo najít nepodařilo (takže si
budete buď muset sehnat výše zmiňovanou knihu nebo prostě líp hledat).
