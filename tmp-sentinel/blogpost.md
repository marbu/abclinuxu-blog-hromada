---
title: Copernicus Sentinel, Sucho a Copyright
author: marbu
lang: cs-CZ
rights: cc by-sa 4.0
...

Na konci července proběhlo médii srovnání 2 satelitních záběrů pořízených se
zhruba měsíčním odstupem, na kterých je vidět, jak se za tu dobu projevilo na
vegetaci v krajině letošní sucho. To je samo o sobě sice docela poučné, ale
chci se tu na to podívat z pohledu odkazování na primární zdroje a
používání dat s otevřenou licencí. Což je vzhledem k finišující reformně
autorského práva také více méně aktuální.

<!--break-->

## Ze zelené se stala hnědá

[![](From_green_to_brown_in_a_month_node_full_image_2.jpg)](http://www.esa.int/spaceinimages/Images/2018/07/From_green_to_brown_in_a_month)

Tento obrázek, založený na datech z družice [Sentinel
3](https://en.wikipedia.org/wiki/Sentinel-3), vyšel 26 června
2018 v sekci [Space in Images](http://www.esa.int/spaceinimages/Images)
na webu ESA jako [From green to brown in a month](http://www.esa.int/spaceinimages/Images/2018/07/From_green_to_brown_in_a_month),
včetně shrnutí co je na obrázku a odkazu na 10MB jpeg v plném rozlišení.

České zpravodajské weby, co se mi podařilo dohledat (není to ani náhodou
kompletní seznam), tento snímek nějakým způsobem přejaly následující den, 27
června, jako:

* aktualne.cz: [Ze zelené se stala hnědá. Satelitní snímky odhalily, jak sucho změnilo tvář Evropy](https://zpravy.aktualne.cz/zahranici/prekryvacka-sucho/r~0667fd6c917511e8915e0cc47ab5f122/)
* idnes.cz: [Spálený kontinent. Satelity ukázaly, jak rekordní vedra decimují Evropu](https://zpravy.idnes.cz/pozary-sucho-evropa-satelity-snimky-druzice-fn5-/zahranicni.aspx?c=A180727_122334_zahranicni_aha)
* novinky.cz: [Úmorná vedra sužují celou Evropu](https://www.novinky.cz/zahranicni/evropa/479017-umorna-vedra-suzuji-celou-evropu.html) (v článku je použit jiný družicový snímek, ale to nic zásadního nemění)
* zive.cz: [Evropa zhnědla: Družice Sentinel-3 ji vyfotila v červnu a teď](https://vtm.zive.cz/clanky/evropa-zhnedla-druzice-sentinel-3-ji-vyfotila-v-cervnu-a-ted/sc-870-a-194339/default.aspx)
* in-pocasi.cz: [Západní Evropa čelí vlně veder, teploty dosahují 38 °C](https://www.in-pocasi.cz/clanky/vyznacne/vlna-veder-27.7.2018/)

Všimněme si že [standardní licenční podmínky obrázků z toho webu
ESA](http://www.esa.int/spaceinimages/ESA_Multimedia/Copyright_Notice_Images)
neumožňují libovolné komerční využití (problém budete mít např. při použití v
reklamě nebo pokud je na obrázku někdo konkrétní poznat), ale převzetí do
novin, wikipedie nebo na blog je imho ok s tím, že je třeba uvést ESA jako
autora obrázku, nejlépe včetně jména družice.
Btw hezké je, že další licenci, kterou ESA pro některé obrázky používá, je
[Creative Commons Attribution-ShareAlike 3.0
IGO](https://creativecommons.org/licenses/by-sa/3.0/igo/).

Jinými slovy vlastně stačí, když v článku k té fotce napíšou něco jako "Snímek:
ESA/Copernicus Sentinel". I když ideálně bych si představoval, že v tomto
případě se dozvím:

* Že autorem je ESA,
* Název družice nebo skupiny družic (strohé jméno úplně stačí),
* Odkaz na původní zdroj, tj. url, pomocí které se dopátrám jak původní verze,
  tak licence, pod kterou je obrázek zveřejněný (nicméně kdyby ta fotka byla
  zveřejněna pod creative commons licencí, tak bych ale čekal, že odkaz na
  licenci bude také přímo uveden).

A to z těch 5 článků udělali jen na zive.cz a in-pocasi.cz a ostatní alespoň
více méně splnily licenci a uvedli ESA jako zdroj snímku, i když:

* aktualne.cz nepíšou, co je to za družici (na druhou stranu ta licence to
  přímo nevyžaduje),
* na idnes.cz v prvním odstavci zároveň píšou, že jde o *letecké* snímky :)
* novinky.cz udávají jako zdroj profimedia.cz, což je poněkud podivné ...

A to mě přivádí k otázce:
Proč je v dnešní době takový problém uvést v internetovém článku celý odkaz na
zdroj? Chápu že v době, kdy noviny vycházeli pouze na papíře, se lépe na zdroj
prostě odkázat nešlo, ale dnes má často čtenář článku na internetu přístup ke
zdroji stejně snadný jako autor. Přijde mi to jako nějaký historický přežitek,
případně lenost. Autor článku si moc práce neušetří a jen mu to ubírá
důvěryhodnosti, protože není možné:

* mít představu o tom, zda autor článku primární zdroj vůbec použil
* zjistit si detaily, pokud mne článek zaujme (např. v
  tomto případě bych mohl chtít stáhnout původní verzi ve vysokém rozlišení)
* zjistit pod jakou licencí je zdroj dostupný (např. abych fotku
  mohl dál použít v souladu s licencí, např. k jinému podobnému srovnání), aniž
  bych se musel ptát autora článku (který ve skutečnosti autorská práva na tu
  fotku nedrží)
* ověřit si tvrzení v článku (tady např. jak interpretovaly fotku
  noviny s tím, co tvrdí ESA)
* přímo vyhledat články na základě použitého zdroje (např. by mě mohlo
  zajímat, jestli stejný zdroj nepoužil ještě někdo jiný, v jiném kontextu)

Ale aby bylo jasno, nečekám, že novináři budou pro každou pitomost hledat a
odkazovat se na internetový zdroj, když velká část oveřování a vůbec
novinářské práce se na internetu neodehrává. Ale pokud už pracují s nějakou
netriviální informací, kterou přes internet získali a je pro kohokoli dostupná,
proč se na to neodkázat? Navíc pokud už nějaký zdroj autor použil, přijde mi
neseriózní to neuvést nebo zmínit bez plného odkazu.

## Stahujeme data z družice Sentinel

Důvod proč je v tomto případě užitečné vědět z jaké družice snímek vychází je
ten, že  v rámci [programu
Copernicus](https://en.wikipedia.org/wiki/Copernicus_Programme), kam [družice
Sentinel patří](https://sentinels.copernicus.eu), je [velká část pořízených dat
volně
dostupná](https://www.copernicus.eu/en/access-data/conventional-data-access-hubs).

Tohle mě zaujalo a tak jsem si řekl, fajn, to bych mohl zkusit stáhnout data
pro ten snímek, co prošel v srpnu novinama, nebo zkusit vytáhnout nějaký snímek
pro Českou republiku ... jak těžké to asi bude?
Ale rychle se ukázalo, že to není z podstaty věci úplně
přímočaré. Tedy ne že by Copernicus neposkytoval dostatek dokumentace nebo
možností jak data stáhnout. Je to spíš naopak, kromě syrových dat jsou k
dispozici i data různě zpracovaná. A aby byl člověk schopný tyto data nějak
rozumně použít, měl by aspoň trochu chápat jak funguje senzor jehož
data zpracovává a co vlastně měří, a rozumět datovému formátu nebo knihovnám k
němu. Sentinel družic je aktuálně 6 a každá má trochu jinou sadu
přístrojů, a pro každý měřící přístroj je k dispozici minimálně technická a
uživatelská dokumentace plus popis datového formátu ...

Takže abych se pohnul trochu dál, je třeba trochu zpřesnit cíl mého malého
pokusu. Z popisku [toho snímku na webu
ESA](http://www.esa.int/spaceinimages/Images/2018/07/From_green_to_brown_in_a_month)
jde zjistit, že data byla pořízena pomocí tzv. [*ocean and land colour
instrument* (OLCI)](https://sentinels.copernicus.eu/web/sentinel/missions/sentinel-3/data-products/olci)
[družice Sentinel-3](https://sentinels.copernicus.eu/web/sentinel/missions/sentinel-3).
Z popisu toho OLCI mi pak vychází, že bych měl chtít získat
[Level-1](https://sentinels.copernicus.eu/web/sentinel/user-guides/sentinel-3-olci/processing-levels/level-1)
data.
[Existuje několik způsobů jak stahovat data z programu
Sentinel](https://www.copernicus.eu/en/access-data/conventional-data-access-hubs),
ale v mém případě bych měl získat všechno co potřebuji přes [Copernicus Open
Access
Hub](https://scihub.copernicus.eu/), kde je ale pro stahování nutná
registrace, při které je tředa dát akorát pozor na tzv. *domain* co nás
zajímá, což je v našem případě *Land* (CLMS), ale imho můžete mít zájem o
cokoli s vyjímkou *Security* domény, která je v režimu omezeného přístupu.

Když teď na tom copernicus scihub portálu zadáme výše uvedené parametry do
vyhledávání, omezíme se na datum pořízení snímků (*sensing date* 2018-06-28
nebo 2018-07-25) a vyznačíme oblast zájmu někde plus mínus kolem kanálu La
Manche, opravdu dostaneme data, co se zdá se shodují se tím snímkem zveřejněným
na webu ESA. Zajímavé je, že ve skutečnosti jsou to data ze dvou snímků:

![](scihubsearch.2018-06-28.png){ width=50% }

Btw hezké je, že ten scihub používá jako mapový podklad open street map.

![](scihub.match.2018-06-28.png){ width=50% }

Takže teď už můžu konečně stáhnout nějaká data. Pokud bych věděl co
dělám, mohl bych pro každý snímek stáhnout jen jednotlivé datové datové
soubory, co mě zajímají. Ale protože tohle není můj případ, stáhnu prostě
všechny soubory snímku zabalené v zip souboru, co má zhruba 650 MB. Celkově
jsou to v mém případě 4 zip soubory, co dohromady mají něco kolem 2.6G (protože
stahuji 2 snímky ve 2 různých okamžicích).
Btw [licence takto získaných družicových
dat](https://sentinels.copernicus.eu/documents/247904/690755/Sentinel_Data_Legal_Notice)
vám umožňuje dělat s nimi cokoli za předpokladu, že v předepsaném formátu
odkážete na projekt Copernicus Sentinel a dáte najevo, zda jste data nějak
modifikovali nebo zpracovávali.

Tak, a co teď s takovou kolekcí zip souborů? Mohl bych si nastudovat
dokumentaci a data zpracovat ručně, ale v tomto případě si vystačím s tím, že
použiju [nástroj SNAP se Sentinel
Toolboxem](http://step.esa.int/main/download/), [vyvíjeném v rámci ESA pod
GLPv3 licencí](https://github.com/senbox-org/). Zaujalo mě, že je to v javě,
ale zrovna pro ten [Sentinel 3 toolbox by mělo být možné psát pluginy nebo
skripty in pythonu](http://step.esa.int/main/toolboxes/sentinel-3-toolbox/)
(sám jsem to ale nezkoušel).

TODO

Btw původně jsem chtěl odkázat primárně na [český web s popisem stahování dat z
programu Copernicus](http://copernicus.gov.cz/pristup-k-druzicovym-datum), ale
zdá se být ne zcela udržovaný. Niceméně nějaký obecný úvod můžou dát slidy
z workshopu [Access to Copernicus Data: Overview and
Introduction](http://workshop.copernicus.eu/sites/default/files/content/attachments/ajax/access-to-data-3-submodules-praha-final.pdf).

## Článek Českého rozhlasu

Dostupnost dat z družic Sentinel pak např. využili v Českém rozhlasu, kde 9.
srpna vyšel článek [Méně zelené, více hnědé. Porovnejte si, jak vypadá letošní
a loňské léto v Česku z
vesmíru](https://www.irozhlas.cz/zpravy-domov/pocasi-praha-hradec-kralove-leto-2018-sucho-vedro_1808180600_ako),
který je imho nejzajímavější z těch všech článků o letošním suchu vycházejících
z dat družice Sentinel (už kvůli tomu, že snímky zachycují Česko a ne
Británii), ale zároveň musel dát i nejvíce práce. A asi ani nepřekvapí, že
popis zdroje dat mají správně, přesně podle licence.

Pokud někoho zarazilo, že mi nevadí absence html odkazu na původní zdroj, v
tomto případě to je ok, protože satelitní snímky použité v článku rozhlasu
poskytla jedna čeká GIS firma zpracovávající Sentinel data, a tak ani
neexistuje url, co by mohli použít.

## Pohledem reformy autorských práv

A na závěr bych si dovolil drobnou odbočku. Jak jste asi zaznamenali, v září se
[v europarlamentu odhlasoval návrh reformy autorského práva bez výrazných
pozměňovacích
návrhů](https://juliareda.eu/2018/09/ep-endorses-upload-filters/). Takže pokud
se v rámci trialogu nevyhází všechny blbosti ([což ale není moc reálné, spíš
naopak](https://juliareda.eu/2018/11/eu-council-upload-filters/)) nebo evropský
parlament nakonec celou věc neshodí se stolu, pořád reálně hrozí, že
se brzy dočkáme různých ne zcela pěkných věcí.

V kontextu tohoto zápisku je asi nejvtipnější, že pokud by články linkované
výše byly automaticky při publikování indexovány upload filtrem, měl bych dost
možná problém se zveřejňováním tohoto zápisku *na platformě, která ukládá
velké množství děl a jiných předmětů ochrany nahrávaných jejich uživateli a
zpřístupňují je veřejnosti*. A to navzdory tomu, že používám data v souladu s
licencí a odkazuji na primární zdroj, zatímco většina novinových článků ne. Ale
jak by to měl ten upload filter jako poznat?

Stejně tak bych asi měl problém s odkazy na články, protože jsem v nich použil
velkou část titulku. Takže bych buď musel koupit příslušnou licenci nebo použít
jako text odkazu url. Možnost, že bych vymýšlel pro každý článek nový titulek
tak, abych se vyhnul povinosti licencovat článek, jsem si dovolil zavrhnout.
Ale ono je to v tomto případě asi stejně jedno, protože pokud by bylo
omezeno hromadné strojové zpracování článků, asi bych ani nebyl schopný vůbec
dohledat, které články ten družicový snímek v daném období použili, a tak bych
ani neměl na co odkazovat.

&lt;ironie&gt;
Už vidím, jak tohle pomůže bojovat se zavádějícími zprávami, pomůže zvýšit
zisky vydavatelství a zlepší kvalitu médií obecně. Možná by nebylo špatné pro
další zlepšení situace zavést i novinám povinost používat stejný upload filter
před publikováním článku.
&lt;/ironie&gt;
